# Arkkitehtuurikuvaus

![Arkkitehtuuri](/dokumentaatio/kuvat/classdiagram.jpg)


## Rakenne
Ohjelman rakenne on jaettu kolmeen tasoon, joilla on omat pakettinsa - _ajankaytonseuranta.ui_, _ajankaytonseuranta.domain_ ja _ajankaytonseuranta.dao_.

Pakkaus _ajankaytonseuranta.ui_ sisältää JavaFX-käyttöliittymään liittyvät asiat, _ajankaytonseuranta.domain_ paketoi sovelluslogiikan ja _ajankaytonseuranta.dao_ sisältää tietokantayhteydestä huolehtivan toteutuksen.

## Käyttöliittymä
Käyttöliittymässä on yhteensä viisi erilaista näkymää:
* Sisäänkirjautuminen
* Kurssi- ja ajanottonäkymä
* Käyttäjän kurssidata
* Järjestelmän kurssiranking
* Kurssien poistaminen

Eri näkymien rakentaminen on hajautettu omiin luokkiinsa _ajankaytonseuranta.ui_-pakkauksessa. Varsinainen rakennustyö tapahtuu luokassa _ajankaytonseuranta.ui.AjankaytonseurantaUi_.

## Sovelluslogiikka
Sovelluksen perimmäistä tarkoitusta palvelevat _User_- ja _Course_-luokkien oliot. _User_-oliot kuvaavat käyttäjiä ja _Course_-oliot kursseja, joita käyttäjät luovat.

Sovelluslogiikasta huolehtii _TimeManagementService_-luokan olio, joka ei suoraan ole vuorovaikutuksessa käyttäjiä ja kursseja mallintavien olioiden kanssa. _TimeManagementService_ hallinnoi käyttäjiä ja kursseja erillisten, _UserDao_- ja _CourseDao_-rajapinnat toteuttavien luokkien kautta. Nämä tietokantaoperaatioista vastaavat toteutukset injektoidaan _TimeManagementService_-luokan konstruktorikutsussa, kun sovellus käynnistetään.

### Tietojen pysyväistallennus
Käyttäjät ja kurssit talletetaan MongoDB-tietokantaan _ConcreteUserDao_- ja _ConcreteCourseDao_-luokkien olioiden avulla. Luokat toteuttavat _UserDao_- ja _CourseDao_-rajapinnat, joten varsinaisesta tallennuksesta huolehtivat luokat voidaan tarvittaessa vaihtaa tai niiden toiminnallisuutta muuttaa, kunhan ne vain edelleenkin toteuttavat rajapinnoissa määritellyt metodit.

Sovelluksen _resources_-hakemistossa sijaitsevaan _config.properties_-tiedostoon on määritelty tietokannan osoite ja "mäppäyksessä" käytettävät tiedot. _User_-luokkien olioiden yhteyteen tallennetaan vain käyttäjätunnus, ja _Course_-olioihin kurssin nimi, opintopisteiden määrä, kurssiin käytetty aika sekä viite kurssin luoneen käyttäjän _User_-olioon.

### Päätoiminnallisuudet
#### Sisäänkirjautuminen
Kun käyttäjä on kirjoittanut kirjautumisnäkymän tekstikenttään ennestään olemassa olevan käyttäjätunnuksen ja painaa _Kirjaudu sisään_ -nappia, ohjelman suoritus etenee seuraavan kaavion mukaan:
![Sisäänkirjautumisen sekvenssikaavio](/dokumentaatio/kuvat/loginSequenceDiagram.png)

Napin tapahtumankäsittelijään on sidottu _TimeManagementService_-olion _login_-metodin kutsu. Tämä metodi tarkistaa ensin, onko syötetty käyttäjätunnus olemassa tietokannassa. Tätä varten _TimeManagementService_ kutsuu _UserDao_-rajapinnan toteuttavan olion _findByUsername_-metodia, joka palauttaa syötettyä käyttäjätunnusta vastaavan _User_-olion tietokannasta. _TimeManagementService_ asettaa kyseisen olion omaan yksityiseen _loggedInUser_-oliomuuttujaansa. Lopuksi käyttöliittymän näkymä vaihdetaan sisäänkirjautuneen käyttäjän kurssinäkymään. Näkymä piirretään _CourseListScene_-olion metodikutsulla. Käyttöliittymän piirtäminen on jaettu useaan eri luokkaan, eikä tässä kaaviossa oteta _LogInScene_-luokkaa lukuunottamatta tarkempaa katsausta eri näkymien luomiseen.

#### Kurssin luominen
Uuden kurssin luontinäkymässä käyttäjä syöttää lisättävän kurssin tiedot kenttiin _Kurssin nimi_ ja _Opintopisteet_ ja painaa _Lisää kurssi_ -nappia. Napin tapahtumankäsittelijässä tarkistetaan ensin, onko käyttäjä antanut kurssille nimen, ja onko opintopisteet annettu positiivisena kokonaislukuna. Sen jälkeen kutsutaan _TimeManagementService_-olion _createCourse_-metodia, joka puolestaan kutsuu _CourseDao_-rajapinnan toteuttavan luokan _createCourse_-metodia. Tietokantaoperaatio palauttaa onnistuessaan totuusarvon _true_. Kun kurssi on tallennettu tietokantaan, _NewCourseScene_ kutsuu vielä edellisen näkymän (käyttäjän kurssinäkymä) metodia _redrawCourseList_, jotta uusi kurssi saadaan näkyviin alasvetovalikkoon.

![Uuden kurssin luomisen sekvenssikaavio](/dokumentaatio/kuvat/addCourseSequenceDiagram.png)

#### Ajankäytön päivittäminen
Käyttäjä painaa _Käynnistä ajanotto_ -nappia kurssinäkymässä. _CourseListScene_-näkymän oliomuuttujiin asetetaan tieto ajanoton aloittamisesta ja aloitusaika millisekunteina. Kun käyttäjä painaa nappia _Lopeta ajanotto_, kutsutaan _TimeManagementService_-olion _setTimeSpentForCourse_-metodia. Päivitettävän kurssin tiedot haetaan tietokannasta _getCourseInfo_- ja _findCourseByid_-metodikutsuilla, joiden onnistuneen suorittamisen jälkeen _TimeManagementService_ kutsuu _CourseDaon_ metodia _setTimeSpentForCourse_.

_CourseListScene_-näkymä päivittää käyttöliittymässä näytettävät tekstimuotoiset tiedot _refreshCourseInfo_-kutsulla, joka kutsuu edelleen _TimeManagementServicen_ _getCourseInfo_-metodia ja se puolestaan _CourseDaon_ _findCourseById_-metodia. Koska kurssiin käytetty aika on talletettu millisekunteina, kutsutaan vielä _TimeManagementService_-olion _convertTimeSpent_-metodia, joka muuntaa millisekunnit minuuteiksi ja sekunneiksi ja muotoilee tuloksen merkkijonoksi. Lopulta _CourseListScene_-näkymä käyttää palautusarvoa osana käyttäjälle näytettävää kurssi-infoa.

![Ajankäytön päivittäminen](/dokumentaatio/kuvat/setTimeSpentSequenceDiagram.png)

### Kehityskohteet
* Useampaan kohtaan on jäänyt try-catch-blokkeja, jotka voisi varmasti toteuttaa järkevämmin. Ne voisi mahdollisesti eliminoida joissakin tapauksissa kokonaan, tai ainakin virheenkäsittelyä voisi parantaa ja selkeyttää.
* Käyttöliittymän asettelu on toteutettu pääosin JavaFX:n GridPanen avulla. Koodissa on käytetty muutamassa kohdassa ikäviä kiertoteitä esim. varmistamaan, että komponentit pysyvät paikoillaan tekstien muuttuessa. Myös kuvien asettelussa on toivomisen varaa. Erilaisten layout-vaihtoehtojen tutkiminen ja soveltaminen olisi paikallaan.
* Sekvenssikaavioita laatiessani huomasin, että esim. sisäänkirjauduttaessa ja kurssiin käytettyä aikaa päivitettäessä saatetaan tehdä "ylimääräisiä" tietokantakutsuja. Ne eivät varsinaisesti ohjelman tämänhetkisessä toteutuksessa ole ylimääräisiä, mutta voinee pohtia, onko järkevää käydä tietokannan puolella kahteen otteeseen hakemassa kirjautuvan käyttäjän tietoja (ensin tarkistetaan, onko käyttäjä olemassa, ja vasta sen jälkeen käydään hakemassa _User_-olio tietokannasta).
* Osa tietokantaoperaatioista (esim. kurssiin käytetyn ajan päivittäminen) on void-tyyppisiä. Näissä voisi kenties olla jokin paluuarvo, jonka avulla voitaisiin ilmoittaa käyttäjälle käyttöliittymän puolella tietokantapäivityksen onnistumisesta tai epäonnistumisesta.
